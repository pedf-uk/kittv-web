## Profil absolventa

Studijní obor Učitelství VVP pro ZŠ a SŠ - Informační a komunikační
technologie připravuje absolventy pro profesi učitele vyučovacích
předmětů, tematických celků, kurzů a projektů orientovaných do oblasti
ICT  a informační výchovy především ve vzdělávacích institucích
poskytujících základní a střední vzdělávání. Odborným základem studia je
získávání teoretických znalostí a praktických dovedností v oblasti
informačních a komunikačních technologií a informační výchovy s cílem
přípravy absolventa na výuku příslušných vyučovacích předmětů. Systém
vzdělávání je zaměřen kromě specifické odborné části též na širší
spektrum profesních dovedností souvisejících s integračními trendy
výuky, přeměnou života školy, tvorbou školních vzdělávacích programů,
diagnostikou žáků, podporou didaktických kompetencí učitelů apod.
Získané odborné znalosti a dovednosti spolu s všeobecnými profesními a
specifickými odbornými kompetencemi by měly vybavit absolventa
kvalifikační připraveností:

-   k vyučování povinných a volitelných předmětů, tematických celků či
    kurzů z oblasti informační výchovy a informační technologie ve
    školských institucích poskytujících základní a střední vzdělávání,
-   k podpoře výuky ostatních předmětů v tematických celcích
    souvisejících s využitím ICT, v rámci mezipředmětových vazeb, resp.
    profesní kooperace, i k realizaci příslušně orientovaných projektů,
    včetně projektů organizovaných napříč předměty,
-   k využívání prvků distribuované výuky na bázi informačních a
    komunikačních technologií, resp. systémy využívající e-learning  pro
    podporu prezenční i distančně orientované výuky,
-   k vedení zájmových kroužků nebo školicí činnosti v rámci podnikového
    vzdělávání v oblasti informačních a komunikačních technologií.

Vedle způsobilosti naplnění hlavního poslání studia oboru spočívajícího
v odborném a pedagogickém vedení a podpoře výuky orientované do oblasti
informačních a komunikačních technologií a informační výchovy
v podmínkách školských institucí poskytujících základní a střední
vzdělání je součástí profilu absolventa řada dalších specifických
odborných kompetencí podporujících jeho profesní adaptabilitu. Jedná se
o kompetence, resp. komplex vědomostí a dovedností umožňujících
absolventům realizovat výkon funkce koordinátora pro ICT na škole,
provádět správu počítačových systémů ve školském prostředí, garantovat
provoz informačního systému školy včetně zajištění podpory uživatelů,
podporovat a realizovat další vzdělávání pracovníků instituce v oblasti
informačních technologií.\
Z hlediska druhu institucí, kde může absolvent uplatnit získané
vzdělání, je třeba uvést především všechny typy základních škol,
gymnázia, střední odborné školy, lycea a odborná učiliště. Předpokládá
se možné uplatnění absolventů také v institucích, které úzce souvisejí
se základním a středním školstvím. Absolvent může uplatnit získané
vzdělání též ve firmách orientovaných na školicí aktivity a v široké
sféře podnikového vzdělávání v oblasti informačních a komunikačních
technologií. Vzhledem k orientaci studia i profilu absolventa lze proto
za typické považovat profese či funkce: 

-   učitele povinných a volitelných vyučovacích předmětů či tematických
    celků v rámci pojetí vzdělávací oblasti Informační a komunikační
    technologie dle Rámcového vzdělávacího programu pro základní
    vzdělávání, popř. obdobně zaměřených předmětů na všech typech
    základních škol,
-   učitele povinných a volitelných vyučovacích předmětů či tematických
    celků v rámci pojetí vzdělávací oblasti orientované na informační a
    komunikační technologie dle Rámcového vzdělávacího programu pro
    gymnaziální vzdělávání, popř. obdobně zaměřených předmětů na
    středních odborných školách, lyceích a odborných učilištích,
-   vychovatele nebo lektora zajišťujícího vzdělávání v oblasti
    informačních a komunikačních technologií a vedení zájmových kroužků
    v domovech dětí a mládeže a v zařízeních zabývajících se pedagogikou
    volného času,
-   konzultanta, organizačního pracovníka nebo školitele ve školicích
    institucích mimo resort školství a sféře podnikového vzdělávání
    v oblasti informačních a komunikačních technologií.
