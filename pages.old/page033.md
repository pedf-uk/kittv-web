# Profil absolventa [studijního oboru Informační technologie se zaměřením na vzdělávání]{.styl1}

### Vymezení výstupních znalostí a dovedností -- všeobecných, odborných a speciálních:

**Všeobecné výstupní znalosti** a dovednosti absolventa bakalářského
studijního oboru Informační  technologie se zaměřením na vzdělávání
vycházejí především z obecných klíčových kompetencí, přičemž zohledňují
specifika technicky a technologicky orientovaného studia a podstatné
obecné charakteristiky osobnosti absolventa jako vysokoškolsky
připraveného odborníka s rozvinutým kritickým a tvořivým myšlením. Do
oblasti všeobecných kompetencí spadá schopnost:

-   efektivní práce s informacemi, jejich vyhledávání, získávání,
    analýzy, zpracování, organizace a využívání;
-   využívání informačních služeb, zvláště počítačových síťových služeb;
-   komunikace a předávání myšlenek a informací s využitím soudobých
    prostředků komunikace;
-   plánování a organizace vlastních pracovních aktivit; efektivní
    spolupráce s ostatními a práce v týmu;
-   používat matematického myšlení a matematických postupů, logických
    úvah a účelných strategií včetně základů matematické statistiky a
    dovednosti ji aplikovat;
-   využívat systémové postupy, metody a strategie pro řešení problémů;
-   vybírat a využívat příslušná technická zařízení pro danou úlohu.

**K odborným výstupním znalostem a dovednostem** absolventů náleží
především poznání významu, funkcí a tendencí rozvoje informačních a
komunikačních technologií v současné etapě života informační
společnosti, porozumění vědeckým a technickým principům potřebným
k využívání a úpravám počítačových systémů, poznání funkčních
a technologických charakteristik výpočetních systémů a osvojení si
dovedností při vývoji a tvorbě základních programových konstrukcí a
aplikací, především pak:

-   znalost vybraných poznatků z elektroniky a jejích praktických
    aplikací v oblasti informačních a komunikačních technologií;
-   znalost pojmů, principů a metod z oblasti teoretických základů
    informatiky;
-   znalosti a dovednosti z oblasti architektury a technického a
    programového vybavení výpočetních systémů, funkce a konstrukce
    osobních počítačů, systémových programů a operačních systémů;
-   znalosti a dovednosti z oblasti datových a přenosových sítí, systémů
    a protokolů, struktury a služeb počítačových sítí;
-   znalost implementovaného aplikačního softwaru, zejména po stránce
    funkční, technologické a provozní;
-   znalost programových nástrojů pro práci s textovými a číselnými
    údaji, s grafickými objekty a multimediálními produkty;
-   znalost metod a dovednost zpracování a prezentovat textové, číselné
    a multimediální informace elektronickou formou;
-   znalosti a dovednosti z oblasti tvorby webových aplikací, tvůrčích
    nástrojů a dalších podpůrných programových nástrojů, vývojových
    prostředků a prostředí;
-   znalosti a dovednosti z oblasti teorie a praxe formálních
    vyjadřovacích, algoritmických a komunikačních systémů orientovaných
    na počítačové programovací prostředky a programování;
-   znalost základních principů návrhu, vývoje a provozu informačních a
    databázových systémů.

**Speciální výstupní znalosti a dovednosti** vybavují absolventa
způsobilostí instalovat a administrovat programové vybavené počítačů,
spravovat základní sítové služby, ale též se podílet na zabezpečování
školicích aktivit v oblasti informačních komunikačních technologií
v rámci podnikového nebo školského vzdělávání. Patří mezi ně především:

-   znalost základních principů návrhu, vývoje a provozu informačních
    technologií organizace či podniku a dovednost systémově analyzovat
    provoz a rozvoj informačních technologií v organizaci, resp.
    podniku;
-   dovednost instalovat a administrovat standardní operační systémy;
-   znalosti a dovednosti z oblasti administrace systémů LAN a WAN a
    správy základních síťových služeb;
-   schopnost analyzovat nároky jednotlivých technologických řešení a
    dovednost řešit implementační problémy a chyby systémového nebo
    aplikačního software;
-   dovednost analyzovat potřeby organizace z hlediska vývoje a provozu
    informačního systému, schopnost správy informačních a databázových
    systémů;
-   kompetence ekonomicky posuzovat provoz a rozvoj informačních
    technologií instituce nebo podniku;
-   dovednost didakticky analyzovat potřeby uživatelů, organizovat
    školení a realizovat vzdělávání v oblasti informačních komunikačních
    technologií v rámci podnikové či školské edukace.

### Kvalifikační připravenost a míra profesní adaptability na podmínky a požadavky praxe:

**Úroveň připravenosti absolventů** bakalářského studijního oboru
Informační  technologie se zaměřením na vzdělávání v oblasti teoretické
i praktické by měla být vzhledem ke struktuře a pojetí učebního plánu i
personálnímu a technickému zabezpečení výuky jednotlivých předmětů
adekvátní deklarovaným cílům studia studijního oboru. Absolventi by měli
být plně způsobilí uplatnit se jak přímo v profesích, funkcích či při
výkonu činností ve vzdělávacích institucích, podnicích, sféře obchodu a
služeb nebo státní správě, tak i pokračovat ve studiu v magisterském
studijním oboru, především pak magisterském studiu učitelství.\
**Orientace studia na rozvoj klíčových kompetencí** postavených na
dobrém teoretickém základu, orientace na všeobecně využitelné metody
práce s informacemi a způsobilost efektivně využívat informační a
komunikační technologie, včetně způsobilosti tvůrčích aktivit v této
oblasti by měla spolu se znalostí světového jazyka podporovat široké
uplatnění absolventů na trhu práce, ale též možnosti odborné komunikace,
kontaktů a následného studia i průběžného sebevzdělávání v rámci
profesní adaptace na měnící se požadavky praxe.\
**Kvalifikační připravenost absolventů** by měla být zdůrazněna
průběžnou podporou přípravy pro složení vybraných typů certifikátů u
organizací zajišťujících certifikace pro činnosti, produkty nebo služby
z oblasti informačních a komunikačních technologií, přičemž přímo na
fakultě mohou studenti v rámci studia získat certifikát ECDL (European
Computer Driving Licence) požadovaný v EU jako kvalifikační předpoklad
pro práci v oblasti počítačů a informačních technologií.

### Charakteristika profesí a institucí, kde může uplatnit získané vzdělání:

Absolvent bakalářského studijního oboru Informační technologie se
zaměřením na vzdělávání může uplatnit získané vzdělání včetně komplexu
kompetencí podporujících jeho širokou profesní adaptabilitu v řadě
profesí, resp. funkcí ve vzdělávacích institucích, v zařízeních pro
zájmovou činnost dětí a mládeže, ve firmách zabývajících se obchodem
nebo poskytováním služeb v oblasti ICT, v různých podnicích na střední
technické úrovni, kde je vyžadována vysokoškolská kvalifikace a
schopnost samostatného tvůrčího řešení praktických problémů,
v bankovnictví, v mediální sféře i v institucích státní správy. Z daného
spektra profesí lze z hlediska profilu absolventa považovat za typické
profese či funkce:

-   správce počítačové sítě s typickými činnostmi jako instalace a
    správa síťového programového vybavení a realizace zálohování dat
    v počítačových systémech, zajištění bezpečnosti počítačové sítě a
    dat, instalace a správa typických síťových služeb, správa uživatelů
    počítačové sítě, monitorování provozních parametrů sítě, udržování a
    instalace technického vybavení, řešení provozních problémů, chyb a
    poruch, zajištění konzultací a podpory uživatelů;
-   správce odborných učeben a laboratoří pro výuku nebo práci v oblasti
    informačních a komunikačních technologií ve školských institucích
    poskytujících základní a střední vzdělávání s činnostmi jako
    zabezpečení provozu a funkce stávajících prostředků, řešení
    provozních problémů, chyb a poruch, rozvoj a instalace technického a
    programového vybavení, zajištění konzultací a podpory uživatelů;
-   implementačního pracovníka oblasti aplikačního software s typickými
    činnostmi jako analýza požadavků uživatelů na úpravy nebo doplnění
    aplikačního software, úpravy aplikačního software, příprava
    individuální instalace podle požadavků uživatele, resp. organizace,
    návrh změn v podnikových procesech s ohledem na optimální využití
    aplikačního software, dokumentace provedených úprav, zabezpečování
    provozu aplikačního softwaru, zajišťování konzultace a podpory
    uživatelů;
-   správce informačního a databázového systému s typickými činnostmi
    jako správa informačního a databázového systému, analýza potřeb
    uživatelů informačního systému, návrh a dokumentace datové základny,
    zabezpečení dat proti poškození a zneužití, zpřístupnění externích
    zdrojů dat, zajištění konzultací a podpory uživatelů;
-   pracovníka ve firmě orientované na prodej informačních a
    komunikačních technologií nebo poskytováním služeb v dané oblasti
    nebo ve firmě orientované na tvorbu a využití počítačové grafiky,
    multimédií, prezentací a webových aplikací;
-   lektora ve vzdělávacích zařízeních, v domovech dětí a mládeže a
    dalších zařízeních zajišťujících volnočasové aktivity s pracovní
    náplní orientovanou na vedení nebo zabezpečování zájmových kroužků
    v oblasti informačních a komunikačních technologií;
-   konzultanta a školitele podnikového vzdělávání v oblasti
    informačních a komunikačních technologií s činnostmi spočívajícími
    v organizování a provádění školení pro konkrétní softwarové
    a technologické vybavení, resp. organizování a provádění školení
    v systému podnikového vzdělávání.
