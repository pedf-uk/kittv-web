# Informace o studiu oboru IT

## Vstupní podmínky pro přijetí uchazeče

Přijímací zkouška ke studiu bakalářského studijního oboru Informační
technologie se zaměřením na vzdělávání je písemná. Má charakter testu, v
jehož rámci bude uchazeč odpovídat na otázky s výběrovou nebo tvořenou
odpovědí. Další část testu je zaměřena na číselné řešení úloh. Ověřovány
tak budou znalosti a dovednosti uchazečů z oblasti informačních
technologií a dále matematiky a fyziky s důrazem na tematické celky
související s informačními technologiemi, přičemž očekávaná úroveň
odpovídá požadavkům platným v dané oblasti pro školy poskytující
všeobecné střední vzdělání.

::: {align="right"}
[Ukázka přijímacího testu](http://it.pedf.cuni.cz/index.php?menu=432)
:::

## Cíle a charakteristika bakalářského studia

Cílem studia bakalářského studijního oboru Informační technologie se
zaměřením na vzdělávání je poskytnout studentům bakalářské vysokoškolské
vzdělání v oblasti informačních a komunikačních technologií, a připravit
je tak po stránce teoretické i praktické pro přímé uplatnění v profesích
orientovaných na aplikace informačních a komunikačních technologií i pro
pokračování ve studiu v magisterském studijním oboru. Studium by mělo
poskytnout ucelené, kompetenčně a aplikačně orientované vysokoškolské
bakalářské vzdělání obsahově zaměřené na architekturu výpočetních
systémů, technické a programové vybavení počítačů a počítačových sítí,
programování, počítačovou grafiku, multimediální a webové aplikace
a správu síťových prostředků, informačních a databázových systémů
institucí a podniků. Zaměření studijního oboru je současně koncipováno s
ohledem na skutečnost, že očekávanou prioritou absolventa tohoto studia,
které je součástí strukturovaného studia učitelství na Pedagogické
fakultě UK v Praze, bude navazující magisterské studium Učitelství
všeobecně vzdělávacích předmětů pro základní školy a střední školy -
Informační a komunikační technologie.

## Profil absolventa

Absolvent bakalářského studijního oboru Informační technologie se
zaměřením na vzdělávání je vybaven odbornými znalostmi z informatiky,
algoritmizace a programování, architektury a funkce výpočetních systémů,
funkce operačních systémů a jejich administrace, tvorby a implementace
databázových a informačních systémů a webových technologií. Absolvent je
vybaven odbornými dovednostmi v oblasti instalace, správy, profylaxe a
rozvoje osobních počítačů a počítačových sítí, využití aplikačního
software při zpracování dat a informací, tvorby informačních systémů,
implementace jejich databázového řešení a webového rozhraní. Absolvent
bakalářského studijního oboru Informační technologie se zaměřením na
vzdělávání může uplatnit získané vzdělání včetně komplexu kompetencí
podporujících jeho profesní adaptabilitu v řadě profesí a funkcí ve
vzdělávacích institucích a zařízeních jako asistent pedagoga při
zajišťování technologicky orientovaných činností, ve firmách a
institucích zabývajících se prací s informacemi, obchodem či
poskytováním služeb v oblasti informačních a komunikačních technologií.

## Navazující magisterské studium

Bakalářský studijní obor Informační  technologie se zaměřením na
vzdělávání je koncipován s ohledem na skutečnost, že očekávanou
prioritou absolventa tohoto studia bude následné studium učitelství v
navazujícím jednooborovém magisterském studijním oboru Učitelství VVP
pro ZŠ a SŠ - Informační a komunikační technologie.
