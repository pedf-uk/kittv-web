# Cíle a charakteristika studia studijního [oboru Informační technologie se zaměřením na vzdělávání]{.styl1}

**Cílem studia** bakalářského studijního oboru Informační technologie se
zaměřením na vzdělávání je poskytnout studentům bakalářské vysokoškolské
vzdělání v oblasti informačních a komunikačních technologií, a připravit
je tak po stránce teoretické i praktické pro přímé uplatnění v profesích
orientovaných na aplikace informačních a komunikačních technologií i pro
pokračování ve studiu v magisterském studijním oboru.

**Studium by mělo poskytnout** ucelené, kompetenčně a aplikačně
orientované vysokoškolské bakalářské vzdělání obsahově zaměřené na
architekturu výpočetních systémů, technické a programové vybavení
počítačů a počítačových sítí, programování, počítačovou grafiku,
multimediální a webové aplikace a správu síťových prostředků,
informačních a databázových systémů institucí a podniků.

**Svým obsahovým zaměřením** a charakterem daným vhodnou proporcí mezi
teoretickou a aplikační složkou by mělo studium absolventy vybavit
dostačujícími vědomostmi a dovednostmi v odborných základech aplikované
informační technologie a poskytovat jim tak dobré možnosti přímého
uplatnění při výkonu profesí a funkcí ve vzdělávacích institucích,
podnicích, firmách sféry obchodu a služeb i státní správě, kde je
registrována vysoká poptávka směrem k vysokoškolsky vzdělaným
pracovníkům zaměřeným do oblasti aplikací ICT. Zaměření studijního oboru
je koncipováno tak, aby jeho absolventi získali možnost přímého
uplatnění především v profesích, resp. ve funkcích níže uvedených, a to
jako:

-   správce počítačové sítě,
-   správce odborných učeben a laboratoří pro výuku nebo práci v oblasti
    informačních a komunikačních technologií,
-   implementační pracovník oblasti aplikačního software,
-   správce informačního a databázového systému,
-   pracovník ve firmě orientované na prodej informačních a
    komunikačních technologií nebo poskytováním služeb v dané oblasti,
-   pracovník ve firmě orientované na tvorbu a využití počítačové
    grafiky, multimédií, prezentací a webových aplikací,
-   konzultant a školitel podnikového vzdělávání v oblasti ICT

**Většina předmětů je podporována virtuálním vzdělávacím prostředím
[Moodle](https://moodle.pedf.cuni.cz/)** a online komunikačními
nástroji. V systému Moodle je k dispozici sada výukových materiálů a
materiálů určených k samostudiu popř. rozšiřujících studijních materiálů
obvykle organizovaných dle tematických okruhů. Pro potřeby kontroly
studia jsou v systému k dispozici nástroje pro on-line testování,
nástroje pro podporu hodnocení úloh a samozřejmě rozhraní pro
odevzdávání vypracovaných zadání, projektů a seminárních, resp.
semestrálních prací.

**Zaměření studijního oboru** je současně koncipováno s ohledem na
skutečnost, že očekávanou prioritou absolventa tohoto studia, které je
součástí strukturovaného dvouoborového studia učitelství na Pedagogické
fakultě UK v Praze, bude **navazující magisterské studium učitelství**.
Během studia bude proto snahou podpořit vztah studentů ke školským
institucím, a to též systémem praxí a řešením bakalářských prací se
vztahem ke školství. I v případě, že se absolventi nerozhodnou pro další
studium, bude tak zvyšována šance na jejich uplatnění v neučitelských
profesích, především při správě počítačových a informačních systémů ve
vzdělávacích institucích a současně snížení výrazného nedostatku takto
orientovaných pracovníků v resortu školství.

**Absolvent** bakalářského studijního oboru Informační technologie se
zaměřením na vzdělávání může uplatnit získané vzdělání včetně komplexu
kompetencí podporujících jeho širokou profesní adaptabilitu v řadě
profesí, resp. funkcí ve vzdělávacích institucích, v zařízeních pro
zájmovou činnost dětí a mládeže, ve firmách zabývajících se obchodem
nebo poskytováním služeb v oblasti ICT, v různých podnicích na střední
technické úrovni, kde je vyžadována vysokoškolská kvalifikace a
schopnost samostatného tvůrčího řešení praktických problémů,
v bankovnictví, v mediální sféře i v institucích státní správy.
