# Výňatky ze studijního a zkušebního řádu Pedagogické fakulty UK

## **§ 4 Výuka a její organizace**

-   **Studijní plány MSS určují posloupnost kurzů, která studentovi
    umožňuje splnit všechny podmínky pro zápis do dalšího akademického
    roku. Tato posloupnost se v dalším nazývá standardní trajektorie
    studia.**
-   Student MSS má právo postupovat podle individuálně zvolené
    trajektorie. Právo na zápis do kurzu má jen tehdy, jsou-li v něm
    volná místa. **Student, postupující podle standardní trajektorie, je
    při zápisu do kurzů upřednostněn.**
-   **Vedoucí příslušné katedry může na základě odůvodněné žádosti
    studenta MSS a doporučení vyučujícího povolit studentovi
    individuální studijní podmínky v konkrétním kurzu\
    (např. osvobození od povinné účasti na kurzu, vykonání zkoušky bez
    absolvování kurzu apod.)**
-   Student MSS, který nepostupuje podle standardní trajektorie, si
    vybírá a zapisuje kurzy tak, aby v každém akademickém roce mohl
    splnit předepsaný druh a počet kontrol studia, dále aby ve stanovené
    době splnil všechny studijní povinnosti, které jsou předepsány pro
    postup do II.cyklu, resp. v druhém cyklu pro připuštění ke státní
    závěrečné zkoušce.
-   **Studijní plán RSS stanoví studijní povinnosti a kontroly studia,
    které musí student splnit pro postup do vyššího ročníku.**
-   Magisterské studium v RSS probíhá v pěti ročnících, ve vybraných
    oborech ve čtyřech ročnících. Bakalářské studium v RSS probíhá ve
    třech ročnících.
-   Student RSS má právo požádat děkana o individuální studijní plán.
    Individuální studijní plán může být povolen především mimořádně
    talentovaným studentům, dalším studentům pak zejména z vážných
    zdravotních nebo sociálních důvodů. Podrobnosti stanoví opatření
    děkana.
-   Fakulta je povinna každoročně včas informovat studenty vydáním
    Seznamu přednášek o studijních plánech na příští akademický rok,
    požadovaných kontrolách studia, standardních trajektoriích,
    harmonogramu akademického roku a dalších okolnostech podstatných pro
    studium. **Katedry jsou povinny poskytnout studentům vhodným
    způsobem (zejména zveřejněním sylabů kurzů a jejich vyučujících,
    konzultacemi o volbě studijní trajektorie apod.) všechny informace
    potřebné k zápisu a dalšímu studiu.**

## **§ 5 Kontrola studia**

-   Vedle průběžné kontroly studia, jejíž obsah, formu a termíny určuje
    vyučující, jsou základními formami kontroly studia zápočty,
    klasifikované zápočty, zkoušky, souborné zkoušky, kolokviální
    zkoušky (kolokvia) a státní zkoušky.
-   **Konkrétní formy kontroly studia určují studijní plány. Termíny
    kontroly jsou stanoveny harmonogramem studia pro daný akademický
    rok.**
-   **Zápočtem potvrzuje učitel pověřený vedením výuky, že student
    splnil požadavky stanovené pro příslušný kurz. Požadavky a podmínky
    pro udělení zápočtu určuje vyučující a zveřejní je před termínem
    zápisu do semestru, na jehož závěr se zápočet udílí. Podmínkou pro
    udělení zápočtu může být aktivní účast ve výuce, úspěšné absolvování
    ústních či písemných kontrol a testů, vypracování seminárních,
    semestrálních nebo klauzurních úloh a splnění dalších úkolů
    v termínech, které stanoví vyučující.**
-   **Podmínky pro udělení zápočtu musí být stanoveny tak, aby je
    student mohl splnit před zahájením zkouškového období příslušného
    semestru. O udělení nebo neudělení zápočtu rozhoduje vyučující
    pověřený vedením výuky.**
-   **Pokud je studijním plánem určen v předmětu zápočet a zkouška, je
    získání zápočtu podmínkou připuštění ke zkoušce.**
-   **Klasifikovaný zápočet je zápočtem, u něhož je úroveň splnění
    požadavků hodnocena čtyřstupňovou klasifikací. Pro podmínky udělení
    klasifikovaného zápočtu platí obdobně ustanovení odstavce 3 a 4.**
    Klasifikovaný zápočet může být zařazen jako kontrola studia jen
    tehdy, není-li v daném semestru z téhož kurzu zařazena zkouška.
-   Zkouškou se kontroluje a klasifikuje míra osvojení poznatků a úroveň
    dovedností studenta v předmětu nebo skupině předmětů.
-   Zkoušky mohou být ústní, písemné, praktické, klauzurní, kolokviální,
    souborné, případně v kombinacích, které určují studijní plány.
-   Výsledky zkoušek se klasifikují výborně (l), velmi dobře (2), dobře
    (3), neprospěl-a (4).
-   **Zkoušky skládá student ve zkouškovém období příslušného semestru,
    které je stanoveno harmonogramem studia. Se svolením zkoušejícího**
    **může** student konat zkoušku ještě **před zahájením** zkouškového
    období.
-   Zkoušky může student skládat **v mimořádných případech** se svolením
    vyučujícího **i po zkouškovém** období.
-   Zkoušením pověřuje vedoucí katedry zpravidla učitele, který vede
    výuku, může však zkoušením pověřit i jiného učitele katedry.
-   Požadavky ke zkoušce je zkoušející povinen zveřejnit písemně před
    termínem zápisu do semestru, v němž má být zkouška vykonána.
-   **Před ukončením výuky v semestru** je zkoušející povinen vypsat
    **nejméně tři termíny zkoušek** tak, aby si studenti mohli zkoušky
    ve zkouškovém období rozvrhnout. **Počet termínů** musí být
    **přiměřený počtu zkoušených studentů** .
-   Zkoušející **může požadovat** , aby se studenti **předem
    přihlásili** ke zkoušce **písemně** .
-   **Pokud se student nemůže ze závažných důvodů dostavit ke zkoušce
    nebo k jiné kontrole studia v určeném termínu, je povinen se omluvit
    předem, nejpozději však 7 dnů po tomto termínu\
    (nedostavil-li se ze zdravotních důvodů).**
-   Pokud student u zkoušky neprospěje, má **právo na první**
    a v případě dalšího neúspěchu na **druhou opravnou zkoušku** . Toto
    právo nezakládá nárok na vypsání zvláštního termínu mimo vypsané
    termíny. Termíny opravných zkoušek určuje v souladu s harmonogramem
    studia zkoušející, v případě komisionální zkoušky (souborná zkouška,
    kolokvium) předseda komise. Student i příslušná katedra mají právo
    požádat studijního proděkana, aby se druhá opravná zkouška konala
    komisionálně. Komisi stanoví proděkan v dohodě s vedoucím příslušné
    katedry.
-   **Řádný termín a dvě možnosti opravné zkoušky** platí pro všechny
    druhy zkoušek ve všech druzích a formách studia.
-   **Studentovi RSS, který v určeném termínu nesplnil požadavky
    stanovené studijním plánem pro příslušný ročník, nepodal žádost
    podle odst. 24 nebo jí nebylo vyhověno, nepožádal o opakování
    ročníku ani nepřerušil studium, je studium ukončeno pro nesplnění
    požadavků vyplývajících ze studijního programu podle § 56, čl. (1)
    písm. b) zákona o vysokých školách.**
-   O uznání dříve úspěšně složené zkoušky nebo uděleného zápočtu má
    student právo požádat nejdéle do deseti let od data vykonání zkoušky
    nebo získání zápočtu. **Zkoušky složené dříve než před pěti lety lze
    uznat pouze výjimečně.**

## § 6 Opakování úseku studia a opakovaný zápis kurzu

-   Pokud student RSS nesplnil v určeném termínu podmínky pro zápis do
    vyššího ročníku, má právo požádat písemně děkana o opakování
    ročníku. Žádost podává prostřednictvím studijního oddělení, které si
    vyžádá vyjádření katedry nebo kateder, kde student nesplnil
    požadavky studijního plánu.
-   Student RSS může v průběhu studia opakovat nejvýše dva ročníky.
    Opakování jednoho ročníku dvakrát není přípustné.
-   Při opakování ročníku student **zapisuje kurzy** , v nichž
    **nezískal zápočet** nebo **nesložil zkoušku** a  **kurzy** ,
    v nichž byl **klasifikován známkou dobře** . Studentovi, který ani
    po opakování ročníku nesplní podmínky pro postup do vyššího ročníku,
    je studium ukončeno pro nesplnění požadavků vyplývajících ze
    studijního programu podle § 56, čl. (1) odst. b) zákona o vysokých
    školách.
-   Pokud student MSS **nezíská z některého kurzu zápočet nebo nesloží
    úspěšně zkoušku ani v druhém opravném termínu, má právo si příslušný
    kurz zapsat znovu.** **Pokud ani po opakovaném absolvování povinného
    nebo povinně volitelného kurzu nezíská zápočet nebo nesloží zkoušku
    ani v druhém opravném termínu, je mu studium ukončeno** pro
    nesplnění požadavků vyplývajících ze studijního programu podle § 56,
    čl. (1) písm. b) zákona o vysokých školách.
-   **Právo na opakování kurzu podle odstavce 4 pozbývá student, jehož
    skutečná doba studia v daném cyklu překročila dobu studia tohoto
    cyklu podle § 4 odst. 3 nejméně o jeden rok.**
