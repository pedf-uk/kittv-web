# VYHLÁŠKA VEDOUCÍHO KATEDRY ITTV k bakalářským pracím {#vyhláška-vedoucího-katedry-ittv-k-bakalářským-pracím align="center"}

1.  Bakalářská práce (dále též „BP") je závěrečná kvalifikační práce,
    jejíž obhajoba je součástí státní závěrečné zkoušky v bakalářském
    studijním programu.
2.  Bakalářská práce je obsahově soudržná a ucelená odborná písemná
    práce, kterou student zpracovává samostatně. Bakalářskou prací
    []{#_GoBack}se ověřuje schopnost studenta zpracovat ucelený odborný
    text, pracovat s odbornou literaturou a aplikovat ve studiu získané
    vědomosti a dovednosti. Bakalářskou prací má student prokázat
    znalosti a dovednosti, které získal v průběhu studia, schopnost
    aplikovat je, orientovat se v literatuře a informačních zdrojích,
    pracovat s prameny, kriticky je zhodnotit, realizovat projekt
    bakalářské práce na odpovídající metodologické úrovni a schopnost
    zpracovat odborný text srozumitelně, logicky a přehledně.
3.  Z hlediska charakteru se může jednat o práci monografickou převážně
    teoretické povahy, založenou na studiu, analýze a komparaci různých
    konceptů, směrů, teorií či dokumentů nebo o práci převážně
    výzkumnou, empirické povahy, založenou na empirickém, resp.
    experimentálním šetření či výzkumu. Jednat se může též o práci
    založenou na kombinaci obou předchozích typů nebo o práci, jejíž
    významnou složkou je tvůrčí, resp. vývojová činnost.       
4.  Téma bakalářské práce musí svým zaměřením odpovídat studovanému
    studijnímu programu nebo oboru. Témata bakalářských prací vypisovaná
    na Katedře informačních technologií a technické výchovy (dále jen
    „katedra") mají vztah k odborné problematice, která je náplní
    pedagogické a vědecké práce zajišťované katedrou.
5.  Návrhy témat bakalářských prací předkládají vědeckopedagogičtí a
    vědečtí pracovníci katedry, resp. fakulty i odborníci mimofakultní
    vedoucímu katedry. Navrhnout téma své BP může též sám student, a to
    podle §62, odstavce 1, písmene f [zákona č. 111/1998 Sb., o vysokých
    školách](http://www.msmt.cz/vzdelavani/uplne-zneni-zakona-c-111-1998-sb-o-vysokych-skolach-text-se-zapracovanymi-novelami),
    ve znění pozdějších předpisů. Návrh vlastního tématu je vhodné
    konzultovat se členy katedry, jejichž odborné zaměření je tématu
    nejbližší, resp. s možným vedoucím dané práce, jehož prostřednictvím
    je toto téma zařazeno mezi témata předkládaná ke schválení vedoucímu
    katedry.
6.  Schválená témata BP spolu se jmény určených vedoucích jednotlivých
    BP vyhlašuje vedoucí katedry v termínu stanoveném harmonogramem
    fakulty, obvykle do konce 2. týdne října.
7.  Studenti konzultují zadání témat s uvedenými vedoucími BP, resp.
    vlastní návrhy témat s odborníky či potenciálními vedoucími práce
    nejméně 2 týdny před fakultním termínem pro zadání BP, který je
    stanoven harmonogramem fakulty, obvykle do konce výuky v zimním
    semestru.
8.  Po dohodě studenta s vedoucím práce vyplní společně formulář určený
    pro zadání bakalářské práce.
9.  Vedoucí BP předloží návrh „zadání" vedoucímu katedry. Po jeho
    schválení obdrží originál formuláře podepsaný vedoucím katedry
    student; jedna kopie s potvrzením studenta o převzetí originálu
    zůstane v dokumentaci katedry, druhou kopii obdrží vedoucí práce.
10. Téma bakalářské práce se tímto stává závazným. Téma zadané
    bakalářské práce může být ve výjimečných případech změněno na
    základě písemné žádosti studenta. V této věci rozhodne děkan po
    vyjádření vedoucího příslušné katedry
11. Zadání bakalářské práce se vevazuje za titulní list do tištěné verze
    vypracované BP.
12. Pro zpracování bakalářských prací je třeba vycházet z doporučení
    normy ČSN ISO 7144 Dokumentace - Formální úprava disertací a
    podobných dokumentů.
13. Bakalářská práce musí být sepsána prostřednictvím textového editoru
    (procesoru), resp. jiného na tvorbu textových a kombinovaných
    dokumentů orientovaného programu, popřípadě s využitím příslušných
    dalších programů orientovaných na práci s daty číselné či grafické
    povahy.
14. Bakalářská práce se píše nebo tiskne po jedné (pravé) straně papíru.
    Při psaní (tisku) se vychází z ČSN 016910 Dokumentace - Úprava
    písemností psaných strojem nebo zpracovaných textovými editory.
    Sazebním obrazcem stránky textu, do kterého se umisťují i obrázky
    a tabulky, je obdélník, jehož rozměry a pozice na papíru formátu A4
    jsou definovány rozměry okrajů stránky. Při psaní standardního
    textového dokumentu se vychází z minimálního požadavku 60 znaků na
    řádce a 30 řádků na stránce, tj. 1800 znaků na stránce (tzv.
    normostrana). Tomu je třeba uzpůsobit velikost písma, vzhled
    stránky, okraje a řádkování.
15. Bližší pokyny k formální úpravě a náležitostem bakalářské práce
    obsahuje příručka *Metodické pokyny pro zpracování bakalářských
    prací*. Dostupné z www:
    \<http://it.pedf.cuni.cz/download/diplomky_11_12.pdf \>.
16. Při zpracování bakalářské práce je naprosto nutné uvádět a správně
    citovat veškeré použité informační zdroje. Používat v bakalářské
    práci bez adekvátní formy citace cizí text, resp. jiná data se
    považuje za plagiátorství (Plagiátorství je nedovolená napodobenina,
    přesná nebo částečná, uměleckého nebo vědeckého díla jiné osoby,
    která je bez uvedení předlohy vydávána za originál; její původce tak
    porušuje autorská práva autora původní předlohy.) Takovéto
    předkládání celků nebo částí cizích děl jako děl vlastních naplňuje
    jako skutkovou podstatu podvodné plnění studijních povinností a je
    důvodem k neuznání bakalářské práce nebo zahájení disciplinárního
    řízení, jež může vést i k vyloučení ze studia.
17. Rozsah BP ovlivňuje vlastní téma a použité metody. Převážně
    teoretické práce založené na studiu, analýze a srovnávání různých
    dokumentů jsou zpravidla rozsáhlejší než práce založené na
    empirickém výzkumu. Minimální rozsah bakalářské práce činí 40
    normostran vlastního textu (72 tisíc znaků včetně mezer) vlastního
    textu, tj. bez titulních listů a bez příloh. V odůvodněných
    případech může děkan na základě písemné žádosti studenta doporučené
    vedoucím příslušné katedry minimální rozsah textové části práce
    snížit.
18. Bakalářská práce musí obsahovat titulní stránku, zadání bakalářské
    práce, podepsané závazné prohlášení o skutečnosti, že student
    vypracoval práci samostatně, že všechny použité prameny a literatura
    byly řádně citovány a že práce nebyla využita k získání jiného nebo
    stejného titulu, název práce v českém jazyce a v anglickém jazyce,
    abstrakt práce v českém jazyce a v anglickém jazyce v rozsahu 100 až
    200 slov, výčet 3 -- 5 klíčových slov v českém jazyce a v anglickém
    jazyce, obsah, vlastní text, seznam literatury a informačních
    zdrojů. Práce může obsahovat též přílohy.
19. Vzor textu na deskách, vzor titulní stránky a dalších úvodních
    stránek je uveden v příručce *Metodické pokyny pro zpracování
    bakalářských prací*. Dostupné z www:
    \<http://it.pedf.cuni.cz/download/diplomky_11_12.pdf \>.
20. Bakalářská práce se odevzdává jednak v listinné (tištěné) podobě,
    jednak v elektronické podobě.
21. Postup při evidenci a zveřejňování bakalářských prací se řídí Čl.
    18a Studijního a zkušebního řádu Univerzity Karlovy v Praze. 
    Podrobnosti o zpřístupnění závěrečných prací prostřednictvím
    elektronické databáze se stanoví Opatřením rektora č. 6/2010.
    Postupy týkající se evidence a  zveřejňování závěrečných prací na
    fakultě doplňuje a upřesňuje Opatření děkana č. 17/2010.
22. Dva knihařsky svázané exempláře bakalářské práce v pevných deskách
    se odevzdávají prostřednictvím podatelny katedře (ústavu), na níž
    byla práce studentovi zadána. Nevylučuje-li to povaha práce,
    současně se odevzdává stejnopis bakalářské práce na
    nepřepisovatelném nosiči dat (CD, DVD) v prohledávatelném formátu
    PDF verze 1.3 či vyšší. Má-li práce přílohu či přílohy (např.
    multimediální formáty či softwarová díla) mohou být na nosiči dat
    uloženy v jiném formátu než PDF. Nosiče dat se odevzdávají v obálce
    vlepené na konci každého odevzdaného exempláře práce.
23. Elektronickou verzi práce (totožnou s verzí listinnou),
    nevylučuje-li to její povaha, vkládá student též prostřednictvím
    webového rozhraní SIS na adrese https://is.cuni.cz/studium/ v modulu
    „Témata prací (Výběr práce)", a to výhradně v prohledávatelném
    formátu PDF verze 1.3 či vyšší. Má-li práce přílohu či přílohy
    (např. multimediální formáty či softwarová díla), vloží student do
    SIS také tuto přílohu (může mít jiný formát než PDF); v případě více
    příloh vloží jeden komprimovaný soubor (např. ve formátu ZIP či TGZ)
    obsahující všechny přílohy práce. Velikost souborů ukládaných do SIS
    je omezena na 850 MB. V případě, že je některý ze souborů práce
    větší než 850 MB, student prostřednictvím SIS odevzdá soubory
    vyhovující tomuto limitu a soubory přesahující limit odevzdá spolu s
    tištěnou podobou práce na DVD nosiči, případně po dohodě s katedrou
    jiným způsobem.
24. Termín odevzdání BP je uveden v harmonogramu fakulty pro závěrečný
    ročník. Pro letní termín SZZ musí být BP odevzdány obvykle
    nejpozději do konce 2. týdne v dubnu a pro zimní termín do konce
    listopadu. Vedoucí katedry má právo stanovit datum odevzdání
    bakalářských prací vypracovaných na příslušné katedře nejvýše o 1
    týden později. Termín pro odevzdání práce v tištěné i elektronické
    podobě je shodný, práce je považována za odevzdanou, pokud student
    v termínu odevzdal obě podoby práce.
25. Základní podmínky realizace obhajoby BP jako součásti státní
    závěrečné zkoušky uvádí  [Studijní a zkušební řád Univerzity Karlovy
    v Praze](http://www.cuni.cz/UK-2543-version1-02UKuzVISZRUK.pdf).
    Podrobnosti o hodnocení a obhajobě bakalářských prací upravují
    [Pravidla pro organizaci studia na Pedagogické
    fakultě](http://www.pedf.cuni.cz/studijni/download/pravidla_org_stud.pdf).
26. Bakalářskou práci posuzuje její vedoucí a oponent určený vedoucím
    katedry z řad akademických pracovníků nebo odborníků z praxe.
    Vedoucímu práce i oponentovi bude vedle elektronické podoby práce
    v SIS k dispozici též listinná podoba práce.
27. Vedoucí bakalářské práce zhodnotí BP studenta a podepsaný posudek ve
    dvojím vyhotovení odevzdá vedoucímu katedry. Oponent vypracuje
    posudek BP, v němž ji zhodnotí, a podepsaný oponentský posudek ve
    dvojím vyhotovení odevzdá vedoucímu katedry. Součástí posudku
    vedoucího a oponenta je též vyjádření, zda je práce doporučena k
    obhajobě.
28. Student má právo i na obhajobu práce, která nebyla jedním nebo oběma
    posuzovateli k obhajobě doporučena.
29. Po odevzdání práce, nejméně 5 pracovních dnů před konáním obhajoby
    práce, budou k záznamu o práci v SIS vloženy elektronické podoby
    posudku vedoucího práce a oponenta tak, aby se s těmito posudky
    student mohl seznámit.
30. Obhajoba BP se koná před zkušební komisí a je veřejná. Student
    nejprve při obhajobě představí svou bakalářskou práci. Přitom
    využije připravenou prezentaci korespondující s odevzdanými tezemi,
    obsahující nástin problematiky práce, zdůvodnění jejího smyslu a
    účelu, charakteristiku cíle (cílů) práce, užitých metod, postupu
    řešení, dosažených výsledků a přínosu práce. Obsah a rozsah
    prezentace je vhodné předem konzultovat s vedoucím práce.
31. Po vystoupení vedoucího práce a oponenta reaguje student na dotazy,
    připomínky a námitky obsažené v jejich posudcích. Pro tuto reakci je
    vhodné mít předem připravené podklady ve formě prezentace.
32. Následuje rozprava, v jejímž rámci student reaguje na další případné
    dotazy, připomínky či námitky ostatních účastníků obhajoby.
33. Závěrečné hodnocení obhajoby je neveřejné. Po projednání v komisi,
    kdy se přihlíží nejen ke stanovisku vedoucího práce a oponenta, ale
    především celkovému průběhu obhajoby, vyhlásí předseda komise
    výsledek obhajoby a celkovou klasifikaci, která je zaznamenána do
    protokolu o státní závěrečné zkoušce.
34. Po obhajobě vloží pověřený pracovník katedry k záznamu o práci v SIS
    záznam o průběhu obhajoby.
35. Jestliže student práci neobhájí, má právo ji přepracovat a předložit
    v některém z následujících termínů, nebo požádat vedoucího příslušné
    katedry o zadání nového tématu práce.

V Praze dne 1. 10. 2011

  -----------------------------------------------------------------------
                                     \
                   doc. PhDr. Vladimír Rambousek, CSc.\
                           vedoucí katedry ITTV

  -----------------------------------------------------------------------
