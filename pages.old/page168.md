# Cíl a charakter studia v oblasti pedagogických věd

# Učitelství odborných předmětů

Hlavním cílem studia je, aby absolvent získal kvalifikaci k výkonu
učitelské profese na SOŠ, SOU a OU, a sice v segmentu výuky odborných
předmětů teoretické povahy. Absolvent bude po dobu studia systematicky
připravován na učitelskou profesi po stránce pedagogické, psychologické
a zejména didaktické. Příprava je hlavně orientována na možnosti
využívání aktivizujících přístupů k výuce, rozvoj představivosti a
samostatného myšlení a technické tvořivosti žáků a využití moderních
technologií ve výuce. Odborná způsobilost absolventa     v souvislosti s
jeho předchozím vzděláním je předpokládána na vstupu a její další rozvoj
není smyslem studijního programu.

<div>

 

</div>

Svým obsahovým zaměřením a charakterem daným vhodnou proporcí mezi
teoretickou a aplikační složkou by mělo studium absolventy vybavit
kompetencemi, resp. způsobilostí pro výuku odborných předmětů na střední
škole. Současně by měl absolvent být schopen ve výuce vhodně aplikovat
moderní technologie, orientovat se v informačních zdrojích využitelných
pro výuku a dále se v tomto směru samostatně rozvíjet.

<div>

 

</div>

S výjimkou předmětu Pedagogická praxe s reflexí budou všechny předměty
realizovány kombinovanou formou s podílem prezenční výuky, který vyplývá
z učebního plánu. Distanční část výuky se opírá o virtuální vzdělávací
prostředí. Distanční složka výuky je konkrétně podporována virtuálním
vzdělávacím prostředím Moodle. K vybraným tematickým oblastem výuky bude
v tomto prostředí pro posluchače k dispozici sada výukových materiálů a
materiálů určených k samostudiu popř. rozšiřujících studijních
materiálů, zadání úloh pro samostatnou práci, rozhraní pro odevzdávání
úkolů.

Hodinová dotace dvousemestrálního vzdělávacího programu Učitelství
odborných předmětů činí celkem 346 vyučovacích hodin, z toho 192 hodin
připadá na přímou výuku  a  154 hodin na distanční výuku.

 
