# Cíle a charakteristika studia studijního oboru [Učitelství VVP pro ZŠ a SŠ - Informační a komunikační technologie ]{.styl1}

**Posláním studia magisterského studijního oboru** Učitelství VVP pro ZŠ
a SŠ - Informační a komunikační technologie je odborná a pedagogická
příprava vysokoškolsky vzdělaných odborníků, teoreticky i prakticky
připravených pro učitelskou profesi v oblasti informačních a
komunikačních technologií.

**Cílem studia** je poskytnout ucelené, profesně orientované magisterské
vzdělání připravující absolventy pro profesi učitele vyučovacích
předmětů, tematických celků, kurzů a projektů orientovaných do oblasti
informačních a komunikačních technologií především ve vzdělávacích
institucích poskytujících základní a střední vzdělávání.

**Studium oboru** by tudíž mělo přinášet vysokoškolské magisterské
vzdělání s vyváženým poměrem teoretické a aplikační složky přípravy,
jehož absolventi získají potřebné znalosti a dovednosti v oblasti
informačních a komunikačních technologií, soudobých didaktických
koncepcí a metodických přístupů k výuce příslušných povinných
a volitelných vyučovacích předmětů, tematických celků, kurzů a projektů
z oblasti informačních a komunikačních technologií, typicky pak
povinných předmětů ve smyslu vzdělávací oblasti Informační a komunikační
technologie dle Rámcového vzdělávacího programu pro základní vzdělávání,
resp. Rámcového vzdělávacího programu pro gymnazijní vzdělávání, resp.
příslušnými částmi vzdělávacích programů pro střední odborné vzdělávání.
Pojetí studia by mělo současně naplňovat záměry Koncepce státní
informační politiky ve vzdělávání z hlediska přípravy pedagogických
pracovníků pro výkon funkce ICT koordinátorů a metodiků.

**Absolventi studijního oboru** se mohou uplatnit s ohledem na zaměření
studia a charakter své přípravy především jako učitelé povinných a
volitelných vyučovacích předmětů, resp. tematických celků či
vzdělávacích oborů z oblasti informačních a komunikačních technologií na
všech typech základních škol, gymnáziích, na středních odborných
školách, lyceích a odborných učilištích. Vedle vlastních výukových
aktivit budou absolventi připraveni vykonávat též funkci ICT
koordinátora a metodika na školách, působit jako poradci a školitelé
v oblasti využívání a rozvoje informačních a komunikačních technologií
na škole, vést a organizovat mimovýukové aktivity orientované na práci
žáků s technikou a pečovat o školní počítačový a informační systém.
Absolventi se mohou uplatnit též mimo resort školství, a to jako
konzultanti, organizační pracovníci a školitelé ve firmách orientovaných
na školicí aktivity a ve sféře podnikového vzdělávání v oblasti ICT.
Absolvent magisterského studijního oboru Učitelství VVP pro ZŠ a SŠ -
Informační a komunikační technologie však může uplatnit získané vzdělání
včetně komplexu kompetencí podporujících jeho profesní adaptabilitu
v řadě profesí, v nichž bude využívat získanou způsobilost vést či
organizovat vzdělávací aktivity z oblasti informačních komunikačních
technologií, resp. využívat svých schopností efektivně využívat,
spravovat či rozvíjet počítačové systémy.

**Z hlediska druhu institucí, kde může absolvent uplatnit získané
vzdělání**, je třeba uvést především všechny typy základních škol,
gymnázia, střední odborné školy, lycea a odborná učiliště. Předpokládá
se možné uplatnění absolventů také v institucích, které úzce souvisejí
se základním a středním školstvím, zejména ve speciálních školách,
pedagogických centrech, speciálně pedagogických centrech, domovech dětí
a mládeže a zařízeních zabývajících se pedagogikou volného času.
Absolvent může uplatnit získané vzdělání též ve firmách orientovaných na
školicí aktivity a v široké sféře podnikového vzdělávání v oblasti
informačních a komunikačních technologií.
