## Profil absolventa studijního oboru technická a informační výchova

### Forma a zaměření studia

Studijní obor Učitelství všeobecně vzdělávacích předmětů pro ZŠ a SŠ -
technická a informační výchova je studijním oborem magisterského
studijního programu Učitelství pro střední školy. Forma studia oboru je
prezenční, přičemž standardní doba jeho studia činí 5 let.

Studium oboru Učitelství všeobecně vzdělávacích předmětů pro ZŠ a SŠ -
technická a informační výchova poskytuje ucelené, profesně orientované
magisterské vzdělání připravující absolventy pro výuku vyučovacích
předmětů, tematických celků, kurzů či projektů z oblasti technické
výchovy, informační výchovy a informační technologie ve školských
institucích poskytujících základní a střední vzdělávání. Absolventi
studijního oboru získávají příslušné znalosti a dovednosti v oblasti
technické výchovy, informačních a komunikačních technologií, soudobých
didaktických koncepcí a metodických přístupů k výuce technicky
zaměřených vyučovacích předmětů. Studium připravuje absolventy především
pro realizaci uživatelsky orientovaného přístupu k technice, informačním
a komunikačním technologiím a vedení technické a informační výchovy v
tomto směru v podmínkách škol. Vedle vlastních výukových aktivit jsou
absolventi připraveni vykonávat též funkci ICT koordinátora na školách
dle Koncepce státní informační politiky ve vzdělávání, působit jako
poradci a školitelé v oblasti využívání a rozvoje ICT na škole, vést a
organizovat mimovýukové aktivity orientované na práci žáků s technikou a
pečovat o školní počítačový a informační systém.

### Uplatnění absolventů

Absolventi magisterského studijního oboru Učitelství všeobecně
vzdělávacích předmětů pro ZŠ a SŠ - technická a informační výchova se
mohou uplatnit s ohledem na zaměření studia a charakter své přípravy
především jako učitelé povinných a volitelných vyučovacích předmětů z
oblasti technické výchovy, informační výchovy a informační a komunikační
technologie na všech typech základních a středních škol. Absolventi
oboru mohou rovněž působit jako ICT koordinátoři a správci školních
počítačových a informačních systémů. Dále se mohou uplatnit jako lektoři
či organizační pracovníci ve školicích institucích a sféře podnikového
vzdělávání.

Po ukončení magisterského studijního programu mohou absolventi
pokračovat ve studiu v doktorském studijním programu, na UK-PedF v
doktorském studijním oboru Pedagogika - didaktika technické a informační
výchovy.

### Osobní kompetence absolventa

Osobní kompetence absolventa vymezují a vyjadřují všeobecné vědomosti,
dovednosti, návyky, postoje a dispozice osobnosti vysokoškolsky
připraveného odborníka. Vycházejí z klíčových kompetencí, přičemž však
již zohledňují specifika učitelské profese i vlastního studijního oboru.
Do oblasti osobních kompetencí spadá především schopnost:

-   práce s informacemi, schopnost jejich vyhledávání, získávání,
    analýzy, zpracování, organizace a využívání, včetně hodnocení
    informací a jejich zdrojů ve smyslu pojetí informační a funkční
    gramotnosti,
-   využívání informačních služeb, zvláště počítačových síťových služeb,
-   efektivní komunikace a předávání myšlenek a informací s využitím
    soudobých prostředků komunikace,
-   plánování a organizace vlastních pracovních aktivit, včetně
    schopnosti dobrého využití času a zdrojů,
-   efektivní spolupráce s ostatními a práce v týmu,
-   používání systémových postupů a metod,
-   aplikace matematických postupů, logických úvah a účelných strategií
    pro řešení problémů,
-   vybírat a využívat příslušná technická zařízení pro danou úlohu

### Profesní kompetence absolventa

Profesní kompetence jsou pojímány jako složky profesní výbavy
související s výkonem pedagogické práce v daném oboru, tedy v oblasti
technické a informační výchovy a informačních a komunikačních
technologií. Z nich musí být u absolventa zdůrazněny:

-   schopnost využít odborné znalosti a dovednosti chápané jako širší
    odborný základ příslušných předmětů pro realizaci vlastní výuky,
-   schopnost realizace inovativních pedagogických přístupů spojených se
    změnou v dosud převažujícím instruktivním transmisním výukovém
    modelu,
-   schopnost implementace metod podporujících aktivní práci s
    informacemi, komunikaci, konstruktivní klima a kooperaci ve výuce,
    zejména pak realizace výuky s konstruktivními prvky a projektové
    výuky,
-   schopnost respektovat individuální kognitivní strategie a tempo
    učení žáků, specifika vzdělávání žáků se speciálními vzdělávacími
    potřebami i žáků mimořádně nadaných a využívat přitom adekvátně
    informační komunikační technologie,
-   schopnost respektovat, realizovat a tvůrčím způsobem rozvíjet
    kurikulární pojetí systému vzdělávání s ohledem na aktuální
    vzdělávací programy,
-   schopnost získat a využívat příslušnou profesní výbavu v oblasti
    sociální interakce, zvl. komunikativních dovedností včetně využívání
    různých forem elektronické komunikace,
-   schopnost motivovat žáky pro řešení technických problémů,
-   způsobilost kvalifikovaně vést žáky k zájmovým činnostem s
    technickým zaměřením.

### Specifické odborné kompetence absolventa

Systém kompetencí nezbytných pro zvládnutí primárního poslání absolventa
jako učitele vyučovacích předmětů z oblasti technické výchovy,
informační výchovy a informační a komunikační technologie je završen
specifickými odbornými kompetencemi orientovanými k charakteru
studijního oboru jako celku, edukativní a mimoedukativní složce profilu
absolventa.

Vlastní obsahová orientace studia studijního oboru Učitelství všeobecně
vzdělávacích předmětů pro ZŠ a SŠ - technická a informační výchova
vyžaduje vyšší úroveň vhledu do sféry techniky a technologií včetně
příslušných společenských, ekonomických právních souvislostí s následnou
schopností trvalého sledování vývoje oboru, vyhodnocování relevantních
informací a samostatného didaktického rozpracovávání odborných
informací. Z příslušných kompetencí vztahujících se zde nutno zdůraznit:

-   porozumění vědeckým a technickým principům, potřebným k využívání a
    úpravám technických a technologických systémů
-   poznání funkčních a technologických charakteristik informačních a
    komunikačních technologií a získání příslušných znalosti a
    dovednosti z oblasti architektury a technického vybavení počítačů,
    počítačových sítí, programování a správy informačních a databázových
    systémů
-   pochopení významu, pojetí a tendencí rozvoje techniky a informačních
    a komunikačních technologií v současnosti, včetně dopadu
    implementace technických systémů na různé sféry života společnosti
-   orientace v základech makroekonomie a mikroekonomie a právních
    normách a předpisech tykajících se provozu informačních technologií,
    ochrany a využití informací
-   způsobilost odborné verbální, symbolické a grafické komunikace
    včetně ovládnutí a funkčního využívání synchronních a asynchronních
    forem elektronické komunikace a příslušných programových produktů
-   ovládnutí technik a technologií práce s odbornými informacemi a
    schopnost jejich hodnocení a využívání v rámci osobního vzdělávání i
    podpory pedagogické práce, včetně dovednosti zpracovat a prezentovat
    informace textové, číselné a multimediální elektronickou formou.

Získané specifické odborné znalosti a dovednosti spolu s profesními a
specifickými odbornými kompetencemi vybavují absolventa komplexní
způsobilostí:

-   k vyučování povinných a volitelných předmětů, tematických celků či
    kurzů z oblasti technické výchovy, informační výchovy a informační
    technologie ve školských institucích poskytujících základní a
    střední vzdělávání,
-   k podpoře výuky ostatních předmětů v tematických celcích
    souvisejících s využitím informačních a komunikačních technologií, v
    rámci mezipředmětových vazeb, resp. profesní kooperace, i k
    realizaci příslušně orientovaných projektů, včetně projektů
    organizovaných napříč předměty,
-   k využívání prvků distribuované výuky na bázi informačních a
    komunikačních technologií pro podporu prezenční i distančně
    orientované výuky.

Vedle způsobilosti naplnění hlavního poslání studia oboru spočívajícího
v odborném a pedagogickém vedení a podpoře výuky orientované do oblasti
technické výchovy, informační výchovy a informační technologie, je
součástí profilu absolventa řada dalších specifických odborných
kompetencí vztahujících se ke schopnostem absolventa realizovat
následující činnosti a úkoly:

-   výkon funkce koordinátora pro ICT na škole,
-   koordinace a konzultace při zavádění výpočetní techniky do výuky a
    spolupráce při implementaci informačních technologií do řízení a
    administrativy školy,
-   sledování vývoje programového vybavení a technických prostředků s
    cílem jejich optimálního využití ve škole a vypracování a realizaci
    koncepce rozvoje školy v oblasti ICT,
-   plánování a kvalifikované technické a ekonomické posuzování nákupů
    technických prostředků, programového vybavení a učebních pomůcek pro
    potřeby školy,
-   systémová údržba prostředků výpočetní techniky a správa počítačových
    systémů ve školském prostředí,
-   příprava návrhu a garance provozu informačního systému školy včetně
    zajištění podpory uživatelů,
-   příprava a tvorba informačních materiálů souvisejících s vnějšími
    vztahy instituce,
-   podpora a realizace dalšího vzdělávání pracovníků instituce v
    oblasti informačních technologií.

Pro zabezpečí shora uvedených činností a úkolů musí být absolvent
studijního oboru Učitelství všeobecně vzdělávacích předmětů pro ZŠ a SŠ
- technická a informační výchova vybaven příslušnými kompetencemi.
Především se jedná o:

-   schopnost systémově, funkčně a ekonomicky analyzovat nároky
    jednotlivých technologických řešení,
-   znalost implementovaného technického vybavení a aplikačního
    softwaru, zejména po stránce funkční, technologické a provozní a
    dovednost řešit implementační problémy a chyby,
-   dovednost provádět systémovou údržbu prostředků výpočetní techniky a
    instalovat a administrovat standardní operační systémy,
-   způsobilost administrovat počítačové sítě a spravovat základní
    sítové služby,
-   znalost základních principů návrhu, vývoje a provozu informačních a
    databázových systémů a dovednost analyzovat potřeby školy či podniku
    z hlediska vývoje a provozu informačního systému.
