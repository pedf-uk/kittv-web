+++
title = "vvz" 

[extra]
heading = "Výzkumný záměr"
+++

## 1999 - 2004 Výzkumný záměr MSM 114100003

  ------------------------------ ---------------------------------------------------------------------------------------------------------------------------------
  *Název záměru:*                Vzdělávání pro život v informační společnosti - vzdělávání v informační společnosti a pro informační společnost v podmínkách ČR

  *Odpovědný řešitel za PedF:*   Prof. RNDr. Pavel Beneš, CSc.

  *Garanti okruhů 2, 3, 5:*      Ing. Bořivoj Brdička, RNDr. Miroslava Černochová, CSc., PhDr. Vladimír Rambousek, CSc.
  ------------------------------ ---------------------------------------------------------------------------------------------------------------------------------

### Výchozí teze výzkumného záměru

Soudobé informační a komunikační technologie navozují rostoucí význam
znalostí, vzdělání a kontinuálního vzdělávání. Vzdělávání se stává
podmínkou i atributem vznikající informační společnosti. Ve společnosti
orientované na znalosti je třeba více než samotných znalostí schopnost
celoživotního vzdělávání  (1). Způsobilost
vzdělávat se a využívat k práci i vzdělávání ICT bude předpokladem
uplatnění jedince a příprava občanů pro tuto způsobilost předpokladem
úspěchu a prosperity celé společnosti  (2).

Schopnost kvalitního a kontinuálního vzdělávání se stává podmínkou
získání kvalifikace a ta opět podmínkou úspěšnosti jedince i celé
společnosti. Lidé, kteří se budou chtít v informační společnosti
uplatnit, musí být připraveni, resp. připravovaní přizpůsobovat se těmto
změnám. Způsobilost získávat informace, pracovat se získávanými
poznatky, přeměňovat informace na znalosti, kontinuálně se vzdělávat
a využívat k práci i vzdělávání informační a komunikační technologie
bude předpokladem uplatnění jedince a příprava občanů pro tuto
způsobilost předpokladem úspěchu a prosperity celé společnosti.

Pro život v informační společnosti je schopnost ovládat technologie pro
zpracování informací a komunikaci nepostradatelnou. V této souvislosti
je zdůrazňována informační gramotnost, funkční gramotnost a široce
pojatá informační výchova, která se stává významným edukačním úkolem
týkajícím se vzdělávání všech občanů.

Rychlost a  kvalita přípravy společnosti ke vstupu do společnosti
informační je přitom přímo závislá na rychlosti a kvalitě adaptace
obsahové i  procesuální složky vzdělávání novým požadavkům vznikající
informační společnosti. Nezvládnutí přechodu k informační společnosti
a nezachycení světových tendencí může mít pro společnost vážné důsledky.
Rychlost a kvalita přípravy společnosti ke vstupu do společnosti
informační se vzhledem k vývoji ve světě stává problémem prvořadého
významu a ekonomické nutnosti.

S rozvojem vlastní oblasti informačních a komunikačních technologií
a technologiemi indukovaných procesů ve společnosti spojených s nástupem
postindustriální informační společnosti, resp. společnosti vědění se
objevují nejen další možnosti a výzvy pro využití těchto technologií
v edukaci, ale současně i nové dimenze důvodů pro toto usilování. Vedle
kvality edukace se tak zvýrazňují dimenze sociální a ekonomické, jež
dříve nebývalou měrou umocňují potřebu začleňovat informační
a komunikační technologie do systému vzdělávání a adekvátně danou
problematiku inkorporovat i do přípravy učitelů.

Rozvoj informačních a komunikačních technologií vede k rozsáhlé
diverzifikaci a individualizaci možností vzdělávacích příležitostí
a navozuje změny v organizaci a způsobu učení. ICT podněcují změny
v dostupnosti, způsobu, obsahu i formách vzdělávání, pro něž opět nové
technologie nabízejí převratné možnosti  (3).
Princip distančního vzdělávání je technologiemi rehabilitován a povýšen
na vážného konkurenta klasických modelů edukace.

Prostředí a požadavky informační společnosti povedou k výrazným proměnám
edukačního prostředí, vzdělávacího modelu školy, kurikula, metod i
prostředků a promítnou se výrazně do práce učitele i přípravy na tuto
profesi, včetně vlastního pojetí institucí připravujících učitele. Nové
informační a komunikační technologie lze však považovat nejen za
spolupříčinu, ale i za spoluřešení očekávaných změn ve vzdělávacím
modelu, pojetí a obsahu práce škol, resp. komplexních proměn edukačního
prostředí.

Edukační potenciál informačních a komunikačních technologií otevírá nové
možnosti pro vzdělávání v informační společnosti. Jejich smysluplné
a plnohodnotné využití v edukaci ve škole i mimo školu však vyžaduje
radikálně změnit přístupy ke vzdělávání. Proměny edukačního prostředí na
bázi ICT se promítají do všech vzdělávacích dimenzí, do kurikulární
sféry, systémového a funkčního uspořádání vzdělávacího prostředí, do
obsahu vzdělávání, do strategií vyučování a učení, resp. charakteru
činností jednotlivých činitelů výuky, do významu a  forem celoživotního
učení a pochopitelně též do přípravy učitelů a systému jejich dalšího
vzdělávání. Škola počátku třetího tisíciletí je školou, jež je povinna
připravovat své žáky pro život ve společnosti založené na informacích,
informačních a komunikačních technologiích a vzdělávání. Významná úloha
musí v tomto směru připadnout pracovištím připravujícím učitele.

Soudobé technologie vytvářející otevřený globální informační
a komunikační prostor vystavují učitele do nové pozice, pro níž by též
měli být nově připravováni. Způsobilost využívat informační
a komunikační technologie, realizovat informační výchovu a rozvíjet
příslušné klíčové kompetence žáků a studentů se stává jedním
z podstatných úkolů přípravy učitelů i předpokladů pro výkon učitelského
povolání. Informační a komunikační technologie je nutno integrovat do
vysokoškolské přípravy učitelů všech oborů a do celého prostředí vysoké
školy, v němž tato příprava probíhá

Integraci informačních a komunikačních technologií do vzdělávání nelze
redukovat na používání technologií jako nástroje pro některé činnosti
učitele či žáků. V potencích ICT je komplexní a radikální proměna
tradičního pojetí vzdělávání v moderní edukační prostředí školy a zcela
nové pojetí metod výuky, učení a koncepce vzdělávacího obsahu 
(4).

Technologie umožňují šířeji prosazovat prvky konstruktivismu do žákova
učení, navozovat učení činnostmi, uplatňovat projektově orientovanou
metodu užívanou stále častěji též v podobě projektů překračujících
hranice předmětů, resp. v podobě mezinárodních kooperačních projektů.
Informační a komunikační technologie mohou žáku napomoci vyvinout se
v aktivní, kreativní a samoregulující osobu schopnou sebevzdělávání 
(5).

Shora uvedené teze vypovídající o významu informačních a komunikačních
technologií z hlediska vzdělávání vedly spolu s přesvědčením o
nezbytnosti systematického zkoumání jejich edukativního vlivu a využití
k přijetí dané vědní orientace jako jedné z klíčových oblastí vědecké
práce na fakultě a následně řešení výzkumného záměru Univerzity Karlovy
v Praze, Pedagogické fakulty MSM 114100003 Vzdělávání pro život v
informační společnosti v letech 1999 až 2004. Uvedené teze tak vyjadřují
též dílčí východiska a přístupy předkladatelů tohoto výzkumného záměru
k jeho pojetí a obsahovému zaměření na poznávání soudobých procesů,
charakteristik a vývojových tendencí týkajících se vzdělávání ve
společnosti založené na informacích, znalostech a informačních
a komunikačních technologiích, na zkoumání vlivu ICT na kurikulární
i procesuální sféru vzdělávání v podmínkách informační společnosti, na
hledání a ověřování cest efektivního využití ICT ve školách při výuce
a učení, integrace informační výchovy do vzdělávání i na výzkumné
a vývojové aktivity vztahující se k problematice přípravy učitelů
v oblasti ICT a rozvoje pedagogických a technologických kompetencí
učitelů tyto technologie efektivně využívat.

Výzkumné pole záměru, jehož vůdčí cíl spočíval v poskytnutí příspěvku k
rozvoji vědní báze pedagogiky a oborových didaktik především cestou
vědecké evidence podmínek a potřeb informační společnosti ve vztahu ke
vzdělávání, bylo s ohledem na šíři výzkumně dotčené oblasti
strukturováno do pěti navzájem propojených tematických okruhů
usilujících o řešení dané problematiky jak v rovině obecné, tak
i aplikační:

-   Vzdělávání v podmínkách informační společnosti
-   Výchova a vzdělávání žáků pro život v informační společnosti a pro
    tuto společnost
-   Celoživotní vzdělávání člověka žijícího v informační společnosti
-   Integrace ICT do výuky na školách připravujících učitele
-   Příprava učitelů pro vzdělávací úkoly v rámci informační společnosti

Vedle shora uvedeného vůdčího cíle výzkumného záměru byly sledovány cíle
dílčí, které byly formulovány v kontextu s požadavky a doporučeními
strategických a koncepčních dokumentů EU, OECD a UNESCO pro oblast
vzdělávání v podmínkách informační společnosti i s principy návrhu
Koncepce národní informační politiky ve vzdělávání a dlouhodobého záměru
MŠMT v oblasti integrace ICT do vzdělávání na VŠ a které tak předjímaly
i záměry základních strategických dokumentů Státní informační politika -
cesta k informační společnosti  (6)
a Koncepce státní informační politiky ve vzdělávání 
(7).

Mezi dílčí cíle výzkumného záměru proto náleželo především analyzovat
a poskytnout příspěvek k deskripci vlivu procesů charakterizujících
vznik informační společnosti na oblast vzdělávání, identifikovat změny,
posuny a tendence ve vzdělávání a ve výkonu role učitele v souvislosti
s nástupem informační společnosti, analyzovat možnosti implementace ICT
a rozvoje informační výchovy v podmínkách škol a podpořit cesty
integrace inovativních aktivizujících výukových metod a způsobů
komunikace založených na konstruktivním přístupu a použití ICT, včetně
generování prvků informační podpory zavádění ICT do činnosti škol
a realizace informační výchovy, zmapovat podmínky celoživotního
vzdělávání na bázi ICT a možnosti, jež přináší e-learning, podpořit
rozvoj odborných didaktických směrů fakulty cestou aplikace aktivních
metod, forem a modelů přípravy učitelů s využitím možností ICT
a generovat a ověřit koncepci specializované a všeobecné přípravy
učitelů a jejich dalšího vzdělávání v oblasti výukového využívání ICT
a realizace moderní informační výchovy.

### Seznam citací v dokumentu:

1.  BANGEMANN, M. a kol. *High-Level Group on the Information Society. Europe and the Global Information Society*. EU, 1994. 
2.  ZLATUŠKA , J. *Vzdělání pro informační společnost* . 
3.  Např.: PAPERT , S., NEGROPONTE, N. *The Connected Family : Bridging the Digital Generation Gap* . Atlanta : Longstreet Press, 1996.
4.  Např.: PAPERT , S. *The Children\'s Machine :    Rethinking School in the Age of the Computer* . New York : Basic    Books, 1994.
5.  Např.: Dokument EU SEC 2001 rep. 236 eLearning: *Designing Tomorrow\'s Education* . An Interim Report. As    Requested by the Council Resolution of 13 July 2001. Brussels, 2002.
6.  *Státní informační politika - cesta k informační společnosti.* Praha : UIV, 1999. 
7.  *Koncepce státní informační politiky ve vzdělání* . Praha : MŠMT, 2000.
