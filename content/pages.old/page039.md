# Profil absolventa [studijního oboru Technická a informační výchova se zaměřením na vzdělávání]{.styl1}

### Vymezení výstupních znalostí a dovedností -- všeobecných, odborných a speciálních:

**Všeobecné** **výstupní znalosti a dovednosti** absolventa bakalářského
studijního oboru Technická a informační výchova se zaměřením na
vzdělávání vycházejí především z obecných klíčových kompetencí, přičemž
zohledňují specifika technicky a technologicky orientovaného studia a
podstatné obecné charakteristiky osobnosti absolventa jako vysokoškolsky
připraveného odborníka. Do oblasti všeobecných kompetencí spadá
především schopnost práce s informacemi, schopnost jejich vyhledávání,
získávání, analýzy, zpracování, organizace a využívání; využívání
informačních služeb, zvláště počítačových síťových služeb; efektivní
komunikace a předávání myšlenek a informací s využitím soudobých
prostředků komunikace; plánování a organizace vlastních pracovních
aktivit; efektivní spolupráce s ostatními a práce v týmu; používání
systémových postupů a metod; aplikace matematických postupů, logických
úvah a účelných strategií pro řešení problémů; vybírat a využívat
příslušná technická zařízení pro danou úlohu.

**K odborným výstupním znalostem a dovednostem** absolventů náleží
především pochopení charakteru a funkcí techniky v soudobé civilizaci;
porozumění vědeckým a technickým principům, potřebným k využívání a
úpravám technických zařízení a technologických systémů; zvládnutí
grafické komunikace v technice; poznání základních principů a systémů v
mechanice a strojírenství; obeznámí se s materiály a technologiemi
nejčastěji používanými ve strojírenství, elektrotechnice a stavebnictví;
osvojení vybraných poznatků z elektrotechniky, elektroniky a technické
kybernetiky; poznání funkčních a technologických charakteristik
informačních a komunikačních technologií; zvládnutí programových
nástrojů pro práci s textovými a číselnými údaji, s grafickými objekty,
multimediálními produkty, návrh a využití prezentací, webových aplikací,
tvůrčích nástrojů a dalších podpůrných programových nástrojů; získání
příslušných znalosti a dovednosti z oblasti architektury a technického a
programového vybavení počítačů, počítačových sítí, programování a správy
informačních a databázových systémů; pochopení významu, pojetí a
tendencí rozvoje techniky a informačních a komunikačních technologií
současnosti, včetně dopadu implementace technických systémů na různé
sféry života společnosti.

**Speciální výstupní znalosti a dovednosti** vybavují absolventa
způsobilostí podporovat výuku technicky a technologicky zaměřených
předmětů např. z pozice asistenta učitele nebo správce odborných učeben;
způsobilostí podílet se na zabezpečení technických zájmových kroužků ve
vzdělávacích zařízeních a v dalších zařízeních zajišťujících volnočasové
aktivity; způsobilostí podílet se na zabezpečování podnikové informační
výchovy; způsobilostí instalovat a administrovat standardní operační
systémy a spravovat základní sítové služby.

### Kvalifikační připravenost a míra profesní adaptability na podmínky a požadavky praxe:

**Úroveň připravenosti absolventů** bakalářského studijního oboru
Technická a informační výchova se zaměřením na vzdělávání v oblasti
teoretické i praktické by měla být vzhledem ke struktuře a pojetí
učebního plánu i personálnímu a technickému zabezpečení výuky
jednotlivých předmětů adekvátní shora deklarovaným cílům studia
studijního oboru. Absolventi by měli být plně způsobilí uplatnit se jak
přímo ve funkcích či při výkonu činností ve školství, podnikové a
obchodní sféře i státní správě, tak i pokračovat ve studiu
v magisterském studijním oboru, především pak magisterském studiu
učitelství.

**Rozvinutí obecných klíčových kompetencí** postavených na nezbytném
teoretickém základu, orientace studia na obecně využitelné metody práce
s informacemi a způsobilost efektivně využívat informační a komunikační
technologie by měla spolu se znalostí světového jazyka podporovat
uplatnění absolventů na trhu práce, ale též možnosti odborné komunikace,
kontaktů a následného studia i průběžného sebevzdělávání v rámci
adaptace na měnící se požadavky praxe.

**Kvalifikační připravenost absolventů** by měla být zdůrazněna
průběžnou podporou přípravy pro složení vybraných typů certifikátů u
organizací zajišťujících certifikace pro činnosti, produkty nebo služby
z oblasti technické a technologické, přičemž přímo na fakultě mohou
studenti v rámci studia získat certifikát ECDL (European Computer
Driving Licence) požadovaný v EU jako kvalifikační předpoklad pro práci
v oblasti počítačů a informačních technologií.

### Charakteristika profesí a institucí, kde může uplatnit získané vzdělání:

**Absolvent bakalářského studijního oboru** Technická a informační
výchova se zaměřením na vzdělávání může uplatnit získané vzdělání včetně
komplexu kompetencí podporujících jeho profesní adaptabilitu v řadě
profesí, resp. funkcí v institucích poskytujících základní a střední
vzdělávání, v zařízeních pro zájmovou činnost dětí a mládeže,
v zařízeních pro osoby s různými typy postižení při zajišťování
technicky orientovaných pracovních činností v rámci ergoterapie, ve
firmách zabývajících se obchodem nebo poskytováním služeb, především pak
v oblasti informačních a komunikačních technologií, v různých podnicích
na střední technické úrovni, kde je  vyžadována vysokoškolská
kvalifikace a schopnost samostatného tvůrčího řešení praktických
problémů, v bankovnictví i v institucích státní správy. Z daného spektra
profesí lze za typické z hlediska profilu absolventa považovat profese
či funkce:

-   **asistenta učitele** technicky a technologicky zaměřených předmětů,
    resp. správce odborných učeben a kabinetů ve školských institucích
    poskytujících základní a střední vzdělávání s činnostmi jako
    příprava materiálů pro výuku, příprava technické dokumentace, péče o
    pomůcky a prostředky didaktické techniky, péče o technické a
    programové vybavení odborných učeben;
-   **lektora** ve vzdělávacích zařízeních školského typu, v domovech
    dětí a mládeže a dalších zařízeních zajišťujících volnočasové
    aktivity s pracovní náplní orientovanou na vedení nebo zabezpečování
    technických zájmových kroužků;
-   **správce počítačové sítě** nebo informačního a databázového systému
    s typickými činnostmi jako správa síťového programového vybavení
    nebo informačního a databázového systému, realizace zálohování dat,
    zajištění bezpečnosti počítačového systému, zabezpečení dat proti
    poškození a zneužití, správa uživatelů, řešení provozních problémů,
    chyb a poruch, zajištění konzultací a podpory uživatelů;
-   **pracovníka ve firmách** orientovaných na vývoj a úpravy
    programového vybavení, poskytování služeb v oblasti Internetu,
    počítačové grafiky a webových aplikací nebo prodeje technického a
    programového vybavení počítačů;
-   **konzultanta nebo školitele** v oblasti informační technologie
    s činnostmi spočívajícími v organizování a provádění školení pro
    konkrétní softwarové a technologické vybavení, resp. organizování a
    provádění školení v systému podnikové informační výchovy.
