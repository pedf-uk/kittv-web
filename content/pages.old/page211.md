## Cíl a charakteristika studia

Posláním studia magisterského studijního oboru Učitelství VVP pro ZŠ a
SŠ - Informační a komunikační technologie je odborná a pedagogická
příprava vysokoškolsky vzdělaných odborníků, teoreticky i prakticky
připravených pro učitelskou profesi v oblasti informačních a
komunikačních technologií.\
Cílem studia je poskytnout ucelené, profesně orientované magisterské
vzdělání připravující absolventy pro profesi učitele vyučovacích
předmětů, tematických celků, kurzů a projektů orientovaných do oblasti
informačních a komunikačních technologií a informační výchovy především
ve vzdělávacích institucích poskytujících základní a střední
vzdělávání. \
Studium oboru by tudíž mělo přinášet vysokoškolské magisterské vzdělání
s vyváženým poměrem teoretické a aplikační složky přípravy, jehož
absolventi získají potřebné znalosti a dovednosti v oblasti informačních
a komunikačních technologií, soudobých didaktických koncepcí
a metodických přístupů k výuce příslušných povinných a volitelných
vyučovacích předmětů, tematických celků, kurzů a projektů z oblasti
informačních a komunikačních technologií, typicky pak povinných předmětů
ve smyslu vzdělávací oblasti Informační a komunikační technologie dle
Rámcového vzdělávacího programu pro základní vzdělávání, resp. Rámcového
vzdělávacího programu pro gymnazijní vzdělávání, resp. příslušnými
částmi vzdělávacích programů pro střední odborné vzdělávání. Studium
připravuje absolventy především pro realizaci uživatelsky, kompetenčně a
aplikačně orientovaného pedagogického přístupu k informačním a
komunikačním technologiím a vedení informační výchovy v tomto směru
v podmínkách škol.\
Vedle vlastních výukových aktivit budou absolventi připraveni působit
jako poradci a školitelé v oblasti využívání a rozvoje informačních a
komunikačních technologií na škole, vést a organizovat mimovýukové
aktivity orientované na práci žáků s danými technologiemi a pečovat
o školní počítačový a informační systém. Absolvent může uplatnit získané
vzdělání též ve firmách orientovaných na školicí aktivity a v široké
sféře podnikového vzdělávání v oblasti informačních a komunikačních
technologií a informační výchovy.  Absolvent magisterského studijního
oboru Učitelství VVP pro ZŠ a SŠ - Informační a komunikační technologie
tudíž může uplatnit získané vzdělání včetně komplexu kompetencí
podporujících jeho profesní adaptabilitu v řadě profesí, v nichž bude
využívat získanou způsobilost vést či organizovat vzdělávací aktivity
z oblasti informačních a komunikačních technologií a informační výchovy,
resp. využívat svých schopností spravovat či rozvíjet počítačové
systémy. Studijní obor je však prioritně orientován na přípravu
absolventů jako učitelů předmětů z oblasti informačních a komunikačních
technologií a informační výchovy ve vzdělávacích zařízeních
poskytujících základní a střední vzdělání.
